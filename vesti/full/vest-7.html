<div class="vest-image"><img src="vesti/slike/59342cdfdea8b.jpeg"/></div><div class="vest-content">Prema saopštenju Komisije, ali i objavljenom zaključku o pokretanju postupka protiv “Frikoma” kaže se da su “kupci koji su obuhvaćeni ovakvom poslovnom politikom “Frikoma” uglavnom lokalni maloprodajni lanci, samostalne trgovinske radnje i kiosci širom Srbije.<br />
<br />
Kako bi došla do dodatnih dokaza koji bi potvrdili sumnju da je reč o kršenju Zakona o konkurenciji, odnosno zloupotrebi dominantnog položaja od strane “Frikoma”, ovlašćena službena lica su prethodnih dana izvršila nenajavljeni uviđaj na dve lokacije ove kompanije.<br />
<br />
Komisija za zaštitu konkurencije ima, inače, zakonsku mogućnost da bez odobrenja Suda, nenajavljeno izvrši kontrolu prostorija kompanije protiv koje je podignut postupak, a kako bi se obezbedili dodatni dokazi ili ako se sumnja da može doći do uništavanja nekih dokaza za koje Komisija smatra da su važni za postupak koji vodi.<br />
<br />
Ovakve, nenajavljene kontrole vrše ovlašćena, posebno obučena službena lica, a u svrhu ovakvih poseta kompanijama koristi se forenzička oprema koja omogućava presnimavanje svih, pa i obrisanih podataka sa kompjutera. Ovlašćena službena lica Komisije mogu kontrolisati baš sve što se nalazi u prostorijama kompanije u koju su došla u nenajavljeni uviđaj. Sva dokumenta i predmete za koje smatraju da su važna za proces koji je pokrenula Komisija mogu privremeno i oduzeti.<br />
<br />
Komisija za zaštitu konkurencije mogućnost nenajavljenog uviđaja ima od 2013. godine,ali je intenzivno koristi od sredine 2015. godine. Najpoznatiji nenajavljeni uviđaji koje je Komisija do sada vršila bili su oni u postupcima protiv pet proizvođača duvanskih proizvoda i onaj u postupku protiv 16 učesnika na tržištu maloprodaje sportske opreme.</div></div>