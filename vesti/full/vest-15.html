<div class="vest-image"><img src="vesti/slike/59342f1ab15d8.jpeg"/></div><div class="vest-content">Žiri 62. Sterijinog pozorja tokom ovogodišnjeg Festivala video je devet predstava u konkurenciji za nagrade, ali su odlučili da ni jedna od njih ne bude proglašena najboljom. Naime, dodeljene su dve zaslužene Sterijine nagrade -Sterijina nagrada svim učesnicima 62. pozorja i Specijalna Sterijina nagrada publici 62. Sterijinog pozorja.<br />
<br />
Isidora Žebeljan, Emina Elor, Nikita Milivojević, Aleksandar Popovski, Predrag Manojlović, članovi žirija do ove odluke su došli jednoglasno. U obrazloženju svoje odluke, oni između ostalog navode:<br />
<br />
- Ciljevi proklamovani 1956. godine prilikom ustanovljavanja festivala koje su postavili Ivo Andrić, Branko Gavela, Tomislav Tanhofer, Radomir Radujkov, Dimitar Kjostarov, Miloš Hadžić, Mladen Leskovac, Dušan Popović, Veljko Petrović, Velibor Gligorić, Milan Bogdanović, Josip Vidmar i drugi, u proteklim decenijama, na radost svih koji kulturno stvaralaštvo smatraju preduslovom društvenog napretka, strateškim trezorom civilizovanog društva, bivali su dosegnuti, katkad nadmašeni...<br />
<br />
Danas, sagledavajući ambicije, talenat, napore, viđene domete i okolnosti u kojima stvaraju učesnici takmičarskog programa, u vremenu nenaklonjenom pozorišnom stvaralaštvu i institucijama kulture, te posebno u složenim i teškim uslovima u kojima Sterijino pozorje nekako opstojava, kao i primernu odanost novosadske publike Sterijinim igrama, žiri  jednoglasno odlučuje da dodeli dve zaslužene Sterijine nagrade: Sterijinu nagradu svim učesnicima 62. pozorja i Specijalnu Sterijinu nagradu publici 62. Sterijinog pozorja.</div></div>