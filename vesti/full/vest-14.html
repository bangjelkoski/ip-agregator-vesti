<div class="vest-image"><img src="vesti/slike/59342ef2c1e66.jpeg"/></div><div class="vest-content">Španski pisac Huan Gojtisolo preminuo je danas u 87. godini u svojoj rezidenciji u Marakešu, u Maroku, saopštili su agenti pisca.<br />
<br />
Gojtisolo, dobitnik španske književne nagrade Servantes 2014. godine, preminuo je posle komplikacija nastalih nakon preloma kuka.<br />
<br />
Bio je jedan od najvažnijih pisaca generacije pedesetih u Španiji. Njegova dela obuhvataju romane, knjige priča, eseje i putopise. Poznat je po svom intelektualnom buntovništvu u vreme vladavine Fransiska Franka.<br />
<br />
Gojtisolo je od 1997. godine živeo u Maroku posle boravka u Parizu. Bio je u Sarajevu 1993. godine, na poziv njegove prijateljice, Suzan Sontag, kojoj je kasnije posvetio roman "El sitio de los sitios". Iste godine napisao je i delo "Cuaderno de Sarajevo".<br />
<br />
U junu 2001. godine bio je počasni član Unije pisaca iz Maroka "Union de Escritores de Marruecos). Gojtisolo je bio i član Međunarodnog parlamenta pisaca (Parlamento Internacional de Escritores) i predsednik žirija UNESKO-a.<br />
<br />
Od aprila 2007. godine biblioteka Instituta Servantes, u Tangeru, nosi njegovo ime.</div></div>