<div class="vest-image"><img src="vesti/slike/59342d4087f5b.jpeg"/></div><div class="vest-content">Potpredsednik Vlade i ministar trgovine, turizma i telekomunikacija Rasim Ljajić i potpredsednik Vlade Narodne Republike Kine Vang Jang, otvorili su danas u kineskom gradu Sijanu međunarodni sajam "Put svile 2017", na kome naša zemlja učestvuje kao specijalni gost i ima najveći paviljon za predstavljanje.<br />
<br />
Treći međunarodni sajam "Put svile" u Kini, na kome je Srbija specijalni gost i država partner, potvrdio je tradicionalno i strateško prijateljstvo u odnosima dve zemlje, a te odlične političke odnose naši privrednici bi morali da iskoriste, poručio je Ljajić.<br />
<br />
Ljaljić je naglasio da je Vlada Srbije "uradila sve", odnosno izgradila odnose i potpisala sve neophodne sporazume.<br />
<br />
- Sada je bitno da napravimo taj odlučujući iskorak, a to je da privrednici uspostave saradnju sa kineskim kompanijama - rekao je Ljaljić.<br />
<br />
On je dodao da Srbija ima dva osnovna cilja - da privuče što veći broj kineskih turista i da poveća izvoz i obim robe na kinesko tržište.<br />
<br />
- Nismo zadovoljni obimom robne razmene, pre svega kada govorimo o našem izvozu. Dobili smo poziv da naredne godine učestvujemo na velikom sajmu koji je posvećen uvoznim proizvodima u Kini, tako da će naši proizvodjači imati prilike da predstave sve proizvode i sve ono što bi mogli da izvoze na veliko kinesko tržište - poručio je Ljajić.<br />
<br />
On je naglasio da je za Srbiju velika čast što je zemlja partner i glavni specijalni gost navedenog sajma, uz prisustvo preko 40 zemalja što, ocenio je, govori o odličnim političkim odnosima dve zemlje.<br />
<br />
Dvojica potpredsednika vlada otvorila su i privredni forum, na kome pored privrednika iz više od 40 država učestvuje i 20 kompanija iz Srbije, uglavnom iz oblasti poljoprivrede i prehrambene industrije.<br />
<br />
S obzirom na to da je specijalni gost sajma, Srbija će imati najveći paviljon od svih država učesnica, gde će na prostoru od 500 kvadratnih metara biti predstavljeni privredni i turistički potencijali, kao i elementi tradicije i kulture naše zemlje.<br />
<br />
Provincija Šansi smatra se jednom od kolevki kineske kulture u kojoj živi oko 38 miliona stanovnika, dok njen glavni grad Sijan ima blizu devet miliona žitelja.</div></div>