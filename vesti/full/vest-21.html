<div class="vest-image"><img src="vesti/slike/5934300916428.jpg"/></div><div class="vest-content">Netherrealm studio proteklih godina važi za jedno od najvećih imena u fajterskim igrama, prvenstveno zato što su uspešno oživeli jednu od najdugotrajnijih i najvoljenijih franšiza u vidu Mortal Kombata, ali i istovremeno da je učine boljom nego ikada pre. Da, Mortal Kombat je predstavio pravi bum i mnogi su se pitali šta je sledeće za ovaj studio. Zahvaljujući izdavaču Warner Brosu, Netherrealm je imao priliku da parira Capcomu u pogledu fajtera sa super herojima, ali su se mnogi pribojavali krajnjeg ishoda nakon nesrećnog naslova Mortal Kombat vs DC Universe. Ipak, Injustice se pokazao kao sjajan uspeh, a pred nama je sad i nastavak. Da li je najnovija NRS igra dostojna prethodnika? Više o tome ćemo reći u nastavku. <br />
<br />
Ono što ide u prilog Injustice 2 naspram ostalih igara jeste ogroman budžet, što se da videti kako po animaciji i grafičkim detaljima, tako i po prostoj količini sadržaja u igri. Injustice 2 je igra koja zna koja joj je ciljna publika i šta su joj aduti tako da poseduje singlplejer sadržaj koji je neuporediv sa bilo kojim drugim fajterom na tržištu.<br />
<br />
<br />
Najbitnija stavka je možda story mode. Tabačine su generalno na lošem glasu kada je taj deo u pitanju, nešto što Netherrealm pokušava da promeni još od oživljavanja Mortal Kombat franšize iz 2011. I dalje prolazite kroz igru igrajući sa likovima u zavisnosti od trenutne situacije i na kraju ćete proći kroz skoro sve likove u igri. Iz MKX se vraća QTE (quick time event), a sada možete u pojedinim mečevima birati kog ćete od dva lika odabrati. Priča je masivna sa skoro 3 tri sata samo cutscenova i po prvi put imate dva kraja, koja dobijate u zavisnosti od vaših odluka. Ne bih zalazio puno u detalje same priče, to ću ostaviti vama, ali se čini da su ovde tvorci igre išli na već poznatu dobitnu kombinaciju i nećete videti nešto novo. <br />
<br />
Ono što jeste novo i što je zasigurno najjači adut kada je singlplejer sadržaj u pitanju jeste multiverse mode. Ako ste igrali Mortal Kombat X možda vam je poznat living towers mod u kome se svake nedelje menjaju izazovi i zahtevi koje treba da ispunite dok se borite sa nizom protivnika. Tu su i modifieri koji svaku borbu čine nepredvidivom. U okviru multiversea se nalazi i arcade moded pod nazivom battle simulator gde svaki lik ima poseban završetak. Za ispunjene zadatke dobićete nagrade u vidu kutija u kojima dobijate dodatke za likove, bilo kozmetičke ili one koje utiču na likove, zvane gear o kojima ćemo sada nešto više reći.<br />
<br />
<br />
Gear, kao i generalno statovi, su ubačeni u igru sa namerom da se igri dodaju RPG elementi. Što duže igrate nekog lika njegov level će rasti, a pobedama će dobijati predmete (gear) koji ili unapređuju statove likova ili im daju posebne sposobnosti (kod nekih likova potpuno nove, a nekima vraćaju stare sposobnosti npr. Robin dobija motku nazad). U intervjuu su tvorci igre rekli da su na ovaj korak došli kako bi svaki igrač mogao da ima potpuno jedinstveno iskustvo u igri. Ovakav poduhvat je zaista jedinstven i zaista predstavlja osveženje među fajterima. Jedina zamerka jeste što morate dosta da se pomučite za bolje iteme, ali sjajan dodatak u svakom slučaju. <br />
<br />
U igri se trenutno nalazi 28 likova (29 ako ste preorderovali igru i tako dobili Darkseida) sa mešanim sastavom starih i novih likova, ali ovo ne predstavlja konačan broj jer je Netherrealm već najavio 10(!) DLC likova među kojima je i Sub Zero iz Mortal Kombata. Sa takvim brojem likova je zastupljen širok raspon stilova borbe i vrlo verovatno ćete naći nekoga ko vam odgovara.<br />
<br />
Sada, da se osvrnemo na sam gejmplej. Komande su iste kao i prvom delu. Imate tri napada rastuće snage, dugme kojim se aktivira posebna sposobnost lika (trait) koja ili daje posebna svojstva postojećim napadima (Superman) ili aktivira posebnu vrstu napada (Batman). Za razliku od Mortal Kombata, ne postoji dugme posebno za blok, već nalik drugim fajterima držite nazad na kontroleru. Postoje par novina kao što su roll i air escape. Vi za jedan deo vaše super skale možete da ih aktivirate. Roll se radi tako što uradite dash (dvaput napred) i R2 i tako možete da izbegnete protivničke projektile, dok air escape služi da bi se prekinuo kombo protivnika, ali ako vas pročita može opet da vas kazni. <br />
<br />
Igra poseduje standardan training mode gde možete da vežbate komboe i da snimate scenarije kako bi naučili kako da kaznite izvesne poteze i slično. U korist ovome ide i frame data koju Netherrealm samostalno ubacuje u svoje igre počevši sa prvom Injustice igrom, tako da je Netherrealm u tom pogledu svakako mislio na igrače. <br />
<br />
Igra definitvno ima više toga sličnog nego različitog sa prethodnikom što je jedna od zamerki igre. Problem nije u tome što su mehanike igre nepromenjene, uglavnom, već što je sam tempo igre ostao gotovo nepromenjen. Takođe, stari likovi se igraju na gotovo identičan način što samo po sebi nije loše, ali kada je i sama igra gotovo netaknuta, imate osećaj kao da igrate istu igru. Ovo ne bi bio problem da je prva igra bila gotovo savršena, što svakako nije bio slučaj. Netherrealm i dalje ima problem da napravi igru u kojoj će biti primetna razlika među igračima kao i različiti stilovi. Istina, oni su prisutni, ali ne i podjednako efektivni tako da ostaju najbolji likovi koji rade određenu stvar.<br />
<br />
<br />
Kao što je u Mortal Kombatu X to bila sposobnost da teraju stalno protivnika da pogađaju kako da se brane, u Injusticeu je to efektivnost u držanju protivnika na što većoj razdaljini. U igri u kojoj su stageovi ovakve veličine do izražaja posebno dolaze likovi kao što su Deadshot, Black Adam, Aquaman, Superman ili Darkseid. Netherrealm je takođe ozloglašen po balansu u svojim igrama tako da već imamo situaciju gde viđemo praktično 5 od 30 likova što nikako nije dobro. Pitanje je kako će se situacija odviti. Netherrealm je oduvek bio voljan da posluša svoje igrače, ali često i previše. Ipak, uz seriju turnira sa nagradnim fondom od 600 000$ teško je posumnjati da Injustice neće imati kompetetivnu budućnost. <br />
<br />
Kada se podvuče crta, Injustice 2 je napravio veliki iskorak u odnosu na prvu igru, znatno obogativši nastavak sadržajem i predstavivši model kojim će se Netherrealm sigurno služiti u budućnosti. Pored svih novina kada je igra u pitanju, najmanje ih ima u samoj borbi koja je zadržala iste probleme koje je imao i prethodnik. Stvar je vašeg afiniteta da li ste više naklonjeni singlplejer sadržaju ili takmičarskoj igri, ali kada se sve pogleda, Injustice 2 je ipak igra za koju bi bila prava nepravda da je ne probate.</div></div>